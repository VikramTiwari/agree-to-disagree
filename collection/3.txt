Giriş Yap
Yeni hesap oluştur
Facebook şirketinin adı artık Meta. Kullanım Koşullarımızı, Veri İlkemizi ve Çerezler İlkemizi, bu yeni adı yansıtacak şekilde 4 Ocak 2022 tarihinde güncelledik. Şirketimizin adı değişti ancak Meta'nın sizlere sağladığı Facebook uygulaması dahil olmak üzere aynı ürünleri sunmaya devam ediyoruz. Veri İlkemiz ve Hizmet Koşullarımız yürürlükte kalmaya devam ediyor ve bu ad değişikliği, verileri kullanma ve paylaşma biçimimizi etkilemiyor. Meta ve meta evren vizyonumuz hakkında daha fazla bilgi alın.




Hizmet Koşulları
Meta; kullanıcıların birbirleriyle bağlantı kurmasına, topluluklar oluşturmasına ve işletmelerini büyütmesine olanak tanıyan teknolojiler ve hizmetler geliştirmektedir. Facebook'u, Messenger'ı ve sunduğumuz diğer ürün, özellik, uygulama, hizmet, teknoloji ve yazılımları (Meta Ürünleri veya Ürünler) kullanımınız, başka koşulların geçerli olduğunu (ve bu koşulların geçerli olmadığını) açıkça belirttiğimiz durumlar haricinde bu Koşullara tabidir. Bu Ürünler size Meta Platforms, Inc. tarafından sunulmaktadır.
Aksini belirtmediğimiz takdirde, Facebook'u veya bu Koşullar kapsamındaki diğer ürün ve hizmetleri kullanımınız için sizden ücret almayız. Bunun yerine işletmeler, kuruluşlar ve diğer kişiler size ürün ve hizmetleriyle ilgili reklamlar göstermemiz için bize ödeme yapar. Ürünlerimizi kullanarak, sizinle ve ilgi alanlarınızla alakalı olabileceğini düşündüğümüz reklamları size gösterebileceğimizi kabul edersiniz. Kişisel verilerinizi, size hangi kişiselleştirilmiş reklamları göstereceğimizi belirlemek amacıyla kullanırız.
Kişisel verilerinizi reklamverenlere satmayız ve bize özel olarak izin vermediğiniz sürece sizi doğrudan tanımlayan bilgileri (adınız, e-posta adresiniz veya diğer iletişim bilgileriniz gibi) reklamverenlerle paylaşmayız. Bunun yerine, reklamverenler bizimle reklamlarını göstermek istedikleri hedef kitle türü gibi bilgileri paylaşabilmekte ve biz de bu reklamları ilgilenebilecek kişilere göstermekteyiz. Kullanıcıların reklamverenlerin içerikleriyle nasıl etkileşim kurduğunu anlamalarına yardımcı olmak amacıyla reklamverenlere reklamlarının performansına ilişkin raporlar sunmaktayız. Meta Ürünlerinde bu koşullar çerçevesinde kişiselleştirilmiş reklamların nasıl çalıştığı hakkında daha fazla bilgi almak için aşağıdaki Kısım 2'ye bakın.
Gizlilik İlkemizde, göreceğiniz bazı reklamları belirlemek ve aşağıda açıklanan diğer tüm hizmetleri sunmak için kişisel verilerinizi nasıl topladığımıza ve kullandığımıza ilişkin açıklamalar yer alır. Ayrıca istediğiniz zaman ilgili Meta Ürününün Ayarlar sayfasına giderek, verilerinizi kullanımımıza ilişkin gizlilik tercihlerinizi gözden geçirebilirsiniz.
1. Sunduğumuz hizmetler
Misyonumuz, kullanıcılarımıza topluluk oluşturma imkânı sağlamak ve dünyayı birbirimize daha yakın olduğumuz bir yer haline getirmektir. Bu misyon doğrultusunda ilerleyebilmek için, size aşağıda belirtilen Ürünleri ve hizmetleri sunuyoruz:
Size kişiselleştirilmiş bir deneyim sunmak: Facebook'taki deneyiminiz, başka hiç kimsenin deneyimine benzemez: Facebook Haber Kaynağı'nda veya video platformumuzda gördüğünüz gönderi, hikaye, etkinlik, reklam ve diğer içeriklerden takip ettiğiniz Facebook Sayfalarına ve Facebook Marketplace ve arama gibi kullandığınız diğer özelliklere kadar sizlere benzersiz bir deneyim sunmayı amaçlıyoruz. Örneğin, kurduğunuz bağlantılar, seçtiğiniz tercih ve ayarlar, Ürünlerimizde ve diğer yerlerde paylaştığınız ve yaptığınız şeylere ilişkin verileri deneyiminizi kişiselleştirmek amacıyla kullanıyoruz.
Önemsediğiniz kişi ve kuruluşlarla bağlantı kurmanızı sağlamak: Kullandığınız Meta Ürünlerinin tamamında, önemsediğiniz kişi, grup, işletme, kuruluş ve diğer hesapları bulmanıza ve bunlarla bağlantı kurmanıza yardımcı oluyoruz. Verileri; katılabileceğiniz gruplar, gidebileceğiniz etkinlikler, takip edebileceğiniz veya mesaj gönderebileceğiniz Facebook Sayfaları, izleyebileceğiniz programlar ve arkadaş olmak isteyebileceğiniz kişiler gibi size ve başkalarına önerilerde bulunmak için kullanıyoruz. Güçlü bağlar, daha güçlü topluluklar oluşturur. Kullanıcılarımız önemsedikleri insanlarla, gruplarla ve kuruluşlarla bağlantı kurduğunda, hizmetlerimizin de daha faydalı olduğuna inanıyoruz.
Kendinizi ifade edebilmenizi ve önemsediğiniz şeyleri aktarabilmenizi sağlamak: Meta Ürünlerinde durum güncellemeleri, fotoğraflar, videolar ve hikayeler paylaşmak (ayarlarınıza uygun şekilde), bir arkadaşınıza veya birkaç kişiye mesaj göndermek veya onlarla sesli ya da görüntülü aramalar yapmak, etkinlikler veya gruplar oluşturmak, profilinize içerik eklemek, başkalarının içeriklerinizle nasıl etkileşim kurduğuna dair istatistikler görmek gibi; arkadaşlarınızla, akrabalarınızla ve önemsediğiniz diğer kişilerle iletişim kurmak için kendinizi Facebook'ta ifade etmenizin birçok yolu mevcuttur. Meta Ürünlerinde daha etkileyici ve ilgi çekici içeriklerin oluşturulmasına ve paylaşılmasına olanak tanıyan artırılmış gerçeklik ve 360 video gibi özellikler de geliştirdik ve insanların kullanabileceği yeni teknolojiler keşfetmeye devam ediyoruz.
İlgilenebileceğiniz içerik, ürün ve hizmetleri keşfetmenize yardımcı olmak: Facebook'u ve diğer Meta Ürünlerini kullanan çok sayıda işletme ve kuruluş tarafından sunulan içerik, ürün ve hizmetleri keşfetmenize yardımcı olmak için size kişiselleştirilmiş reklamlar, teklifler ve diğer sponsorlu veya ticari içerikler gösteriyoruz. Bu, aşağıda yer alan Kısım 2'de daha detaylı açıklanmıştır.
Hizmetlerimizin emniyetini, güvenliğini ve bütünlüğünü korumak, zararlı davranışlarla mücadele etmek ve kullanıcı topluluğumuzu emniyette tutmak: Kullanıcılarımızın Meta Ürünlerinde bir topluluk oluşturması için öncelikle kendilerini emniyette ve güvende hissetmesi gerekmektedir. Ürünlerimizin ve hizmetlerimizin güvenliğini (kullanılabilirlik, güvenilirlik, bütünlük ve gizlilik dahil) sağlamak için yoğun çaba gösteriyoruz. Dünyanın dört bir yanında sadece bu amaçla çalışan ekiplerimiz bulunuyor ve harici hizmet sağlayıcılarla, ortaklarla ve diğer alakalı kişi ve kuruluşlarla birlikte çalışıyoruz. Ayrıca Ürünlerimizin potansiyel kötüye kullanımını, başkalarına karşı zararlı davranışları ve topluluğumuza destek olabileceğimiz ve ihlalde bulunma potansiyeli taşıyan içeriklere ilişkin kullanıcı şikayetlerine yanıt vermek dahil olmak üzere topluluğumuzu koruyabileceğimiz durumları tespit etmek için üst düzey teknik sistemler geliştiriyoruz. Bu tür içerik veya davranışlardan haberdar olmamız halinde, gerçekleştireceğimiz değerlendirmeye dayalı olarak size bildirim gönderme, yardım teklif etme, içerik kaldırma, belirli özelliklere erişimi kaldırma veya kısıtlama, hesabı kapatma ya da kolluk kuvvetlerine başvurma gibi eylemleri içerebilecek müdahalelerde bulunabiliriz. Birisinin Ürünlerimizden birini kötüye kullandığını veya zararlı davranışlarda bulunduğunu tespit ettiğimizde ya da Meta Ürünlerini, kullanıcılarımızı ve topluluğumuzu emniyette tutmak amacıyla, diğer Meta Şirketleri arasında veri paylaşımında bulunuruz. Örneğin emniyeti, güvenliği ve bütünlüğü artırmalarına yardımcı olmak ve yürürlükteki yasalara uymak amacıyla, finansal ürün ve hizmetler sağlayan Meta Şirketleriyle bilgi paylaşırız. Meta, gerekli olduğuna iyi niyet çerçevesinde inandığı veya yasalarca yapılmasına izin verildiği durumlarda, sizin hakkınızda topladığı her türlü bilgiye erişip bu bilgileri muhafaza edebilir, kullanabilir ve paylaşabilir. Daha fazla bilgi için, lütfen Gizlilik İlkemizi gözden geçirin.

Bazı durumlarda, Gözetim Kurulu kendi koşulları ve iç yönetmelikleri doğrultusunda kararlarımızı gözden geçirebilir. Buradan daha fazla bilgi alın.
Herkese güvenli ve işlevsel hizmetler sunmak için üst düzey teknolojiler kullanmak ve geliştirmek: Fiziksel kabiliyetleri veya coğrafi konumları ne olursa olsun kullanıcılarımızın Ürünlerimizi güvenli bir şekilde kullanabilmesi için yapay zeka, makine öğrenimi sistemleri, artırılmış gerçeklik gibi üst düzey teknolojiler kullanıyor ve yeni teknolojiler geliştiriyoruz. Örneğin bu tür teknolojiler, görme bozukluğu olan kullanıcılarımızın Facebook veya Instagram'da paylaşılan fotoğraf veya videolarda nelerin veya kimlerin olduğunu anlamasına yardımcı olur. Bunun yanında, erişimin sınırlı olduğu bölgelerde daha fazla insanın internete bağlanmasına yardımcı olacak gelişmiş ağ ve iletişim teknolojileri inşa ediyoruz. Dahası, topluluğumuza ve Ürünlerimizin bütünlüğüne zarar verebilecek kötü amaçlı ve tehlikeli hareketleri tespit etme ve kaldırma kabiliyetimizi artırmak için otomatikleştirilmiş sistemler geliştiriyoruz.
Hizmetlerimizi daha iyi hale getirecek yöntemleri araştırmak: Ürünlerimizi geliştirmek, test etmek ve iyileştirmek için araştırmalar gerçekleştiriyoruz. Buna, kullanıcılarımız hakkında sahip olduğumuz verileri analiz etmek ve anketler yaparak ve yeni özellikleri test edip sorunları gidererek kullanıcılarımızın Ürünlerimizi nasıl kullandığını anlamak dahildir. Gizlilik İlkemizde, verileri hizmetlerimizi geliştirme ve iyileştirme amacıyla yapılan bu araştırmalara destek olmak için nasıl kullandığımıza ilişkin açıklamalar yer alır.
Meta Şirketi Ürünlerinin tamamında tutarlı ve akıcı deneyimler sunmak: Ürünlerimiz; önemsediğiniz kişi, grup, işletme, kuruluş ve diğer hesapları bulmanıza ve bunlarla bağlantı kurmanıza yardımcı olur. Sistemlerimizi tasarlarken, kullandığınız tüm Meta Şirketi Ürünlerinde tutarlı ve akıcı bir deneyim yaşamanızı amaçlıyoruz. Örneğin, Facebook'ta etkileşim kurduğunuz kişiler hakkındaki verileri, aynı kişilerle Instagram veya Messenger'da bağlantı kurmanızı kolaylaştırmak ve Facebook'ta takip ettiğiniz bir işletmeyle Messenger'dan iletişime geçmenize olanak tanımak amacıyla kullanmaktayız.
Hizmetlerimize erişimi sağlamak: Dünya çapında hizmetlerimizi yürütebilmek ve dünyanın dört bir yanındaki insanlarla bağlantı kurmanızı sağlamak için içerikleri ve verileri dünyanın dört bir yanındaki (ikamet ettiğiniz ülke haricindeki ülkeler dahil olmak üzere) veri merkezlerimize, ortaklarımıza, hizmet sağlayıcılarımıza, tedarikçilerimize ve sistemlerimize aktararak ve dağıtarak buralarda saklamamız gerekmektedir. Bu global altyapının kullanılması, hizmetlerimizi sağlamak için gerekli ve zorunludur. Bu altyapı Meta Platforms, Inc., Meta Platforms Ireland Limited veya iştiraklerine ait olabilir, bunlar tarafından işletilebilir veya bunların kontrolünde olabilir.


2. Hizmetlerimize nasıl fon sağlanır?
Facebook'u ve sunduğumuz diğer ürün ve hizmetleri kullanmak için ödeme yapmak yerine, bu Koşullar kapsamındaki Facebook Ürünleri'ni kullanarak, işletme ve kuruluşların Facebook Şirketi Ürünleri üzerinden veya başka yollarla tanıtımını yapmamız için ödeme yaptığı reklamları size gösterebileceğimizi kabul etmektesiniz. Size kişiselleştirilmiş reklamlar sunmak için kullanıcı davranışlarınız ve ilgi alanlarınız hakkındaki bilgiler gibi kişisel verilerinizi işleriz.
Reklam sistemimizi tasarlama şeklimizin temelinde insanların gizliliğini korumak yer alır. Bu, reklamverenlere kim olduğunuzu söylemeden size alakalı ve faydalı reklamlar gösterebileceğimiz anlamına gelir. Kişisel verilerinizi satmayız. Reklamverenlerden ticari hedefleri ve reklamlarını göstermek istedikleri hedef kitle türü (ör. bisiklet sürmeyi seven 18-35 yaş aralığındaki kişiler) gibi bilgileri temin ederiz. Ardından reklamlarını, ilgilenebilecek kişilere gösteririz.
Ayrıca reklamverenlerin, kullanıcılarımızın Facebook içindeki ve dışındaki içerikleriyle nasıl etkileşim kurduğunu anlamalarına yardımcı olmak amacıyla reklamverenlere reklamlarının performansına ilişkin raporlar sunarız. Örneğin, hedef kitlelerini daha iyi anlayabilmeleri için reklamverenler ile genel demografik bilgiler ve ilgi alanı bilgileri (bir reklamın Ankara'da yaşayan ve yazılım mühendisliğiyle ilgilenen 25-34 yaş arası bir kadın tarafından görüldüğü gibi) paylaşabiliriz. Özel olarak izin vermediğiniz sürece sizi doğrudan tanımlayan bilgileri (adınız veya e-posta adresiniz gibi tek başına sizinle iletişime geçmek ya da kim olduğunuzu belirlemek için kullanılabilecek bilgiler) paylaşmayız. Facebook reklamlarının nasıl çalıştığı hakkında buradan daha fazla bilgi alabilirsiniz.
Yukarıda tanımlanan hizmetleri size sunmak üzere kişisel verilerinizi topluyor ve kullanıyoruz. Verilerinizi nasıl topladığımız ve kullandığımız hakkında daha fazla bilgiye Veri İlkemizden ulaşabilirsiniz. Gördüğünüz reklam türlerini ve reklamverenleri ve ayrıca size hangi reklamları göstereceğimizi belirlemek için kullandığımız bilgi türlerini kontrol edebilirsiniz. Daha fazla bilgi alın.


3. Facebook'a ve topluluğumuza verdiğiniz taahhütler
Misyonumuz doğrultusunda ilerleyebilmek için bu hizmetleri size ve diğer kullanıcılara sunuyoruz. Karşılığında sizden aşağıdaki taahhütleri bekliyoruz:
Facebook'u kimler kullanabilir
İnsanların fikirlerinin ve yaptıklarının arkasında durması, topluluğumuzun daha emniyetli ve güvenilir olmasını sağlar. Bu nedenle aşağıdakilere uymanız gerekir:
Hesabınızda, gerçek hayatta kullandığınız adı kullanın.
Kendinizle ilgili doğru bilgileri sağlayın.
Sadece kendinize ait tek bir hesap oluşturun ve bu hesabı kişisel amaçlarınız için kullanın.
Şifrenizi paylaşmayın, başkalarına Facebook hesabınıza erişim hakkı tanımayın veya (iznimiz olmaksızın) hesabınızı bir başkasına devretmeyin.
Facebook'u mümkün olan herkesin kullanımına açmaya çalışıyoruz, ancak aşağıdaki durumlarda Facebook'u kullanamazsınız:
13 yaşından küçük olmanız halinde.
Cinsel suçlardan hüküm giymiş olmanız halinde.
Daha önce hesabınızı Koşullarımızı, Topluluk Standartlarını veya Facebook'u kullanımınız için geçerli diğer koşul ve ilkeleri ihlal etmeniz nedeniyle kapatmış olmamız halinde. Koşullarımızı, Topluluk Standartlarımızı veya diğer ilkelerimizi ihlal etmesi nedeniyle hesabınızı kapatırsak iznimiz olmadan başka bir hesap oluşturmamayı kabul edersiniz. Yeni bir hesap oluşturma izni tamamen kendi takdirimize bağlı olarak verilir ve uygulanan disiplin işleminin yanlış ya da sebepsiz olduğunu göstermez veya ima etmez.
Yürürlükteki yasalar gereği ürün, hizmet veya yazılımlarımızı almanızın yasaklanmış olması halinde.


Meta Ürünlerinde paylaşabilecekleriniz ve yapabilecekleriniz
Kullanıcılarımızın Meta Ürünlerini kendilerini ifade etmek ve önemsedikleri içerikleri paylaşmak için kullanmalarını, ancak bu süreçte başkalarının güvenliğini ve esenliğini veya topluluğumuzun bütünlüğünü tehlikeye atmamalarını istiyoruz. Dolayısıyla, aşağıda belirtilen davranışlarda bulunmayacağınızı (veya başkalarını bu davranışlarda bulunması için teşvik etmeyeceğinizi veya desteklemeyeceğinizi) kabul etmektesiniz:
Ürünlerimizi, aşağıda sayılan özelliklere sahip herhangi bir şey yapmak veya paylaşmak için kullanamazsınız:
Bu Koşulları, Topluluk Standartlarını veya Ürünlerimizi kullanımınız için geçerli diğer koşul ve ilkeleri ihlal eden.
Yasadışı, yanıltıcı, ayrımcı veya aldatıcı olan (veya Ürünlerimizi bu şekillerde kullanan başka birine yardım eden).
Paylaşmak için gerekli haklara sahip olmadığınız veya gerekli hakları almadığınız.
Yürürlükteki yasa uyarınca bir istisna veya sınırlama olmadıkça, fikri mülkiyet hakları dahil olmak üzere bir başkasının haklarını ihlal eden (örneğin, bir başkasının telif hakkını ya da ticari markasını ihlal ederek veya sahte ya da korsan ürünler dağıtarak ya da satarak).
Virüs veya kötü amaçlı yazılımlar yükleyemez, hizmetlerimizi spam göndermek için kullanamaz ve hizmetlerimizin, sistemlerimizin veya Ürünlerimizin kullanıma kapanmasına, aşırı yüklenmesine, engellenmesine, düzgün çalışamamasına, bütünlüğünün, işleyişinin veya görünüşünün bozulmasına sebep olabilecek başka herhangi bir eylemde bulunamazsınız.
Otomatik yöntemler kullanarak (önceden verilmiş iznimiz olmaksızın) Ürünlerimizden veri toplayamaz veya bu verilere erişemezsiniz ya da erişim izninizin olmadığı verilere erişme girişiminde bulunamazsınız.
Ürünlerdeki kullanıcı adlarını veya şifrelerini isteyemez, toplayamaz veya buna aracı olamazsınız ya da erişim jetonlarını haksız şekilde ele geçiremezsiniz.
Platform Koşullarında temin edilen yollar haricinde, bizden veya hizmetlerimizden elde edilen hiçbir veriyi satamaz, lisanslayamaz veya satın alamazsınız.
Şikayet, işaretleme, itiraz veya temyiz kanallarını yanıltıcı, mükerrer veya asılsız şikayet ya da itirazlarda bulunmak gibi yollarla kötüye kullanamazsınız.
Bu hükümleri ihlal eden içeriklere erişimi kaldırabilir veya kısıtlayabiliriz. Ayrıca Kısım 4.B'de belirtildiği üzere, hesabınızı bu hükümleri ihlal eden davranışlar nedeniyle askıya alabilir veya kapatabiliriz.
Paylaştığınız bir içeriği Topluluk Standartlarını ihlal etmesi nedeniyle kaldırırsak bu Koşulları esaslı veya sürekli olarak ihlal etmediğiniz sürece ya da bu eylemin bize veya diğer kişilere hukuki sorumluluk yüklemeyeceği; kullanıcı topluluğumuza zarar vermeyeceği; hizmet, sistem veya Ürünlerimizin bütünlüğünü ya da işleyişini tehlikeye atmayacağı veya engellemeyeceği; teknik sınırlamalar nedeniyle kısıtlı olmadığımız ya da yasal nedenlerle bu açıklamayı yapmaktan yasaklanmamış olduğumuz durumlarda, sizi bilgilendirecek ve yeniden inceleme talep edebilmeniz için sahip olduğunuz seçenekleri size bildireceğiz. Hesabın askıya alınması veya kapatılması hakkında bilgi almak için aşağıdaki Kısım 4.B'yi inceleyin.
Bu özellik yetki bölgenizde mevcutsa topluluğumuzu desteklemek amacıyla haklarınızı (fikri mülkiyet hakları dahil) veya koşul ve ilkelerimizi ihlal ettiğini düşündüğünüz içerik ya da davranışları şikayet etmenizi tavsiye ederiz.
Ayrıca, hizmetlerimizin kötüye kullanımını veya yasalar ya da düzenlemeler açısından Meta'nın olumsuz etkilenmesini önlemek veya hafifletmek için makul ölçüde gerekli olduğunu belirlememiz halinde içeriklere, özelliklere, hizmetlere veya bilgilere erişimi kaldırabilir veya kısıtlayabiliriz.


Bize verdiğiniz izinler
Hizmetlerimizi sunabilmek için sizden bazı izinler almamız gerekmektedir:
Oluşturduğunuz ve paylaştığınız içerikleri kullanma izni: Paylaştığınız veya yüklediğiniz bazı içerikler (fotoğraflar ya da videolar gibi) fikri mülkiyet yasaları tarafından korunuyor olabilir.
Facebook'ta ve kullandığınız diğer Meta Şirketi Ürünlerinde oluşturduğunuz veya paylaştığınız bu gibi içeriklerin fikri mülkiyet hakları (telif hakkı veya ticari marka hakkı gibi) size aittir. Burada yer alan hiçbir Koşul, içeriklerinize ilişkin sahip olduğunuz hakları kullanmanızı engellemez. İçeriklerinizi herkesle, dilediğiniz yerde paylaşabilirsiniz.
Ancak hizmetlerimizi sunabilmemiz için, bize bu içerikleri kullanmamıza yönelik bazı yasal izinler ("lisans" olarak bilinir) vermeniz gerekir. Bu lisansları, yukarıda yer alan Kısım 1'de açıklandığı şekilde yalnızca Ürünlerimizi ve hizmetlerimizi sunmak ve iyileştirmek amacıyla vermektesiniz.
Fikri mülkiyet hakları kapsamındaki içerikleri Ürünlerimizde veya Ürünlerimizle bağlantılı şekilde paylaştığınızda, yayınladığınızda veya yüklediğinizde; içeriklerinizi barındırmamız, kullanmamız, dağıtmamız, değiştirmemiz, çalıştırmamız, kopyalamamız, herkese açık olarak sunmamız veya göstermemiz, çevirisini yapmamız ve türevlerini oluşturmamız için (gizlilik ve uygulama ayarlarınız doğrultusunda) bize münhasır olmayan, devredilebilir, alt lisanslanabilir, telifsiz ve uluslararası bir lisans vermiş olursunuz. Bu bağlamda örneğin Facebook'ta bir fotoğraf paylaştığınızda bu fotoğrafı saklamamıza, kopyalamamıza ve Meta Ürünleri veya bu ürünleri ya da hizmetleri destekleyen hizmet sağlayıcılar gibi başkalarıyla paylaşmamıza (yine ayarlarınız doğrultusunda) izin vermiş olursunuz. Bu lisans, içerikleriniz sistemlerimizden silindiğinde sona erer.
Paylaştığınız ve yüklediğiniz içerikleri istediğiniz zaman silebilirsiniz. Ek olarak, hesabınızı silerseniz kişisel hesabınızda paylaşılan tüm içerikler silinir. Hesabınızı nasıl sileceğiniz hakkında daha fazla bilgi alın. Hesabı silmek, bir sayfanın yöneticisi olarak paylaştığınız içerikleri veya Ortak Albümlerdeki fotoğraflar gibi diğer kullanıcılarla birlikte oluşturduğunuz içerikleri (diğer albüm üyeleri bu albümleri görmeye devam eder) otomatik olarak silmez.
Hesap silme sürecini başlatmamız veya bir içerik silme talebi almamızın ardından içeriklerin silinmesi 90 güne kadar sürebilir. İçerikleri çöp kutusuna taşırsanız içerikleri daha yakın bir zamanda silmeyi seçmediğiniz takdirde silme süreci 30 gün içinde otomatik olarak başlar. Bu içeriklerin silme işlemi gerçekleştirilirken, içerikler artık diğer kullanıcılar tarafından görülmez. İçerikler silindikten sonra, bu içerikleri yedeklerden ve acil kurtarma sistemlerinden kaldırmamız ek bir 90 gün daha sürebilir.
İçerikler, aşağıdaki durumlarda başlayan hesap silme veya içerik silme süreçlerinden sonraki 90 gün içinde silinmez:
içeriklerinizin bu lisans doğrultusunda başkaları tarafından kullanıldığı ve bu kişilerin içeriklerinizi silmediği haller (bu durumda bu lisans, söz konusu içerikler silinene kadar geçerliliğini korumaya devam eder);
silme işlemini sistemlerimizdeki teknik kısıtlamalar nedeniyle 90 gün içinde gerçekleştirmenin mümkün olmadığı haller (bu durumda, silme işlemini teknik olarak mümkün olan en kısa süre içinde tamamlarız) veya
silme işlemini hemen gerçekleştirmenin aşağıdakileri kısıtladığı haller:
yasadışı aktiviteleri veya koşullarımıza ve ilkelerimize ilişkin ihlalleri araştırma ya da tespit etme (örneğin, Ürünlerimizin veya sistemlerimizin kötüye kullanımının tespit edilmesi ya da araştırılması);
Ürünlerimizin, sistemlerimizin, hizmetlerimizin, çalışanlarımızın ve kullanıcılarımızın emniyetini, bütünlüğünü ve güvenliğini koruma ve kendimizi savunma;
kanıtların (finansal ürün ve hizmetler sağlayan Meta Şirketlerinin, yasaların şart koştuğu kayıt tutma zorunluluklarını yerine getirmek için muhafaza ettiği veriler dahil) muhafaza edilmesiyle ilgili olarak yasal zorunluluklarımızı yerine getirme veya
adli veya idari bir makam, kolluk kuvvetleri ya da devlet kurumunun talebini yerine getirme;
bu durumda içerikler, saklanmalarını gerektirecek sebepler ortadan kalkana kadar saklanır (içeriklerin saklanma süresi duruma göre değişiklik gösterir).
Yukarıdaki durumların her birinde bu lisans, içerikleriniz tamamen silinene kadar geçerliliğini korumaya devam eder.
Adınızı, profil resminizi ve eylemleriniz hakkında bilgileri reklamlarda ve sponsorlu veya ticari içeriklerde kullanma izni: Adınızı, profil resminizi ve Facebook'ta gerçekleştirdiğiniz eylemler hakkındaki bilgileri, size herhangi bir bedel ödemeksizin, Ürünlerimizde göstermekte olduğumuz reklamların, tekliflerin veya diğer sponsorlu veya ticari içeriklerin yanında veya bunlarla bağlantılı olarak kullanmamıza izin verirsiniz. Örneğin reklamı yapılan bir etkinliğe gitmeyi düşündüğünüzü veya reklamlarını Facebook'ta göstermemiz için bize ödeme yapan bir markanın oluşturduğu bir Facebook Sayfasını beğendiğinizi arkadaşlarınıza gösterebiliriz. Bu tür reklamlar ve içerikler, sadece Meta Ürünlerinde gerçekleştirdiğiniz eylemleri görmesine izin verdiğiniz kişiler tarafından görüntülenebilir. Reklam ayarlarınız ve tercihleriniz hakkında daha fazla bilgi alabilirsiniz.
Kullandığınız veya indirdiğiniz yazılımları güncelleme izni: Yazılımlarımızı indirmeniz veya kullanmanız halinde, mümkün olan durumlarda bize yazılımlara güncelleme indirme ve yükleme izni vermiş olursunuz.


Fikri mülkiyetimizin kullanımına ilişkin sınırlamalar
Sahip olduğumuz fikri mülkiyet hakları kapsamındaki içerikleri kullanmanız ve bunları Ürünlerimizde kullanıma sunmanız halinde (örneğin Facebook'ta oluşturduğunuz veya paylaştığınız içeriklere eklemeniz için sağladığımız görseller, tasarımlar, videolar veya sesler), ilgili içeriğin tüm hakları bize ait olacaktır (bu durumda içerik size ait olmayacaktır). Telif haklarımızı veya ticari markalarımızı (ya da benzer markaları) sadece Marka Kullanım Kurallarımızda açıkça izin verilen şekilde veya bizden önceden yazılı izin alarak kullanabilirsiniz. Yürürlükteki yasalar gereği veya Meta Hata Para Ödülü Programı ile ilgili davranışlarınız uyarınca bir istisna veya sınırlama olmadığı takdirde, ürünlerimizi veya bileşenlerini değiştirmek, çevirisini yapmak, türevlerini oluşturmak, kaynak koda dönüştürmek veya tersine mühendislik işlemi uygulamak ya da başka bir şekilde bizden kaynak kodu çekmeye çalışmak için yazılı iznimizi (veya açık kaynak lisansı kapsamında bir izin) almanız gerekir.


4. Ek hükümler
Koşullarımızın güncellenmesi
Size daha iyi hizmet sunmak ve Ürünlerimizi siz ve topluluğumuz için daha iyi hale getirecek yeni özellikler geliştirmek için sürekli olarak çalışıyoruz. Sonuç olarak, hizmetlerimizi ve uygulamalarımızı doğru şekilde yansıtmak, Ürünlerimizde ve hizmetlerimizde emniyetli ve güvenli bir deneyimi teşvik etmek ve/veya yürürlükteki yasalara uymak amacıyla bu Koşulları zaman zaman güncellememiz gerekebilir. Yasalar uyarınca aksi gerekmediği sürece, bu Koşullarda değişiklik yapmadan önce sizi bilgilendireceğiz ve Koşullar yürürlüğe girmeden önce gözden geçirme fırsatı vereceğiz. Güncellenen Koşullar yürürlüğe girdiğinde, Ürünlerimizi kullanmaya devam etmeniz durumunda bu Koşullara tabi olursunuz.
Ürünlerimizi kullanmaya devam edeceğinizi umuyoruz. Ancak güncellenen Koşullarımızı kabul etmez ve artık Facebook topluluğunun bir parçası olmak istemezseniz hesabınızı istediğiniz zaman silebilirsiniz.


Hesabın durdurulması veya kapatılması
Facebook'un, insanların düşüncelerini ve fikirlerini paylaşırken rahat ve güvende hissettikleri bir yer olmasını istiyoruz.
Kendi takdirimize bağlı olmak kaydıyla Topluluk Standartları başta olmak üzere Koşullarımızı veya İlkelerimizi açıkça, ciddi şekilde ya da sürekli olarak ihlal ettiğinizi belirlememiz halinde Meta Şirketi Ürünlerine erişiminizi durdurabilir veya kalıcı olarak engelleyebilir ve hesabınızı kalıcı olacak kapatabilir veya silebiliriz. Ayrıca, diğer kişilerin fikri mülkiyet haklarını sürekli olarak ihlal ederseniz ya da yasal nedenlerin gerektirdiği durumlarda hesabınızı dondurabilir veya silebiliriz.
Kaydolduktan sonra hesabınız onaylanmazsa, kullanılmazsa ve uzun bir süre boyunca aktif olmazsa ya da birisinin hesabınızı izniniz olmadan kullanmış olabileceğini tespit edersek ve hesabın size ait olduğunu onaylayamazsak hesabınızı kapatabilir veya silebiliriz. Hesapları nasıl kapattığımız ve sildiğimiz hakkında daha fazla bilgi alın.
Hesabınıza erişiminizi durdurmamız veya kalıcı olarak engellememiz halinde, söz konusu tedbirimizin bizi veya diğer kişileri yasal yükümlülük altında bırakmayacağı; kullanıcı topluluğumuza zarar vermeyeceği; hizmet, sistem veya Ürünlerimizin bütünlüğünü ya da işleyişini tehlikeye atmayacağı veya engellemeyeceği; teknik sınırlamalar nedeniyle kısıtlı olmadığımız ya da yasal nedenlerle eylemi gerçekleştirmemizin yasak olmadığı haller saklı kalmak kaydıyla, sizi bilgilendirecek ve inceleme talep edebilmeniz için sahip olduğunuz seçenekleri bildireceğiz.
Hesabınız kapatıldıysa neler yapabileceğiniz ve hesabınızı bir hata sonucu kapattığımızı düşünüyorsanız bizimle nasıl iletişime geçebileceğiniz hakkında daha fazla bilgi alabilirsiniz.
Hesabınızı silmeniz veya hesabınızı kapatmamız veya silmemiz halinde bu Koşullar feshedilerek artık aramızda bir sözleşme teşkil etmeyecek, ancak aşağıdaki hükümler yürürlükte kalmaya devam edecektir: 3, 4.2-4.5.


Sorumluluğun sınırlandırılması
Sunabileceğimiz en iyi Ürünleri sunmak ve bu Ürünleri kullanan herkesin uyacağı açık ve anlaşılır kurallar belirlemek için elimizden geleni yapıyoruz. Ancak Ürünlerimiz "olduğu gibi" sunulmaktadır. Dolayısıyla ürünlerimizin daima emniyetli, güvenli veya hatalardan arınmış olacağını ya da kesintisiz, gecikmesiz veya kusursuz şekilde çalışacağını garanti etmiyoruz. Yasaların izin verdiği ölçüde, TİCARİ ELVERİŞLİLİĞE İLİŞKİN ZIMNİ HERHANGİ BİR GARANTİ, ÖZEL BİR AMACA UYGUNLUK, ZAPTA KARŞI TEMİNAT VE İHLAL ETMEME GARANTİLERİ DAHİL, AÇIK VEYA ZIMNİ HER TÜR GARANTİYİ REDDEDİYORUZ. İnsanların ve başkalarının neler söylediğini kontrol etmiyoruz ve yönlendirmiyoruz. Bu kişilerin eylem ve davranışları (internette veya internet dışında) veya paylaştıkları herhangi bir içerik (saldırgan, uygunsuz, müstehcen, yasadışı veya başka biçimde uygunsuz içerikler dahil) için tarafımız sorumlu değildir.
Ürünlerimizde ne zaman sorun çıkacağını öngörmemiz mümkün değildir. Bu doğrultuda, yükümlülüğümüz yürürlükteki yasalar çerçevesinde izin verilen en geniş ölçü ile sınırlı olacaktır. Bu Koşullardan veya Meta Ürünlerinden (ihmal dahil olmak üzere sebebi ne olursa olsun ve sorumluluk teorisi üzerinden) kaynaklanan veya bunlarla ilişkili olan herhangi bir kâr, gelir, bilgi veya veri kaybı ile bağlı, özel, dolaylı, emsal niteliğinde, cezai veya arızi zarardan dolayı, bu tür zararların meydana gelebileceği tarafımıza bildirilmiş olsa dahi, tarafımız size karşı yükümlü olmayacaktır. Bu Koşullardan veya Meta Ürünlerinden kaynaklanan ya da bunlarla ilişkili toplam yükümlülüğümüz, 100$ veya geçtiğimiz on iki ay içinde bize ödemiş olduğunuz tutardan (hangisi daha yüksek ise) daha fazla olmayacaktır.


İhtilaflar
Sizinle aramızdaki ihtilafları en aza indirmek ve mümkünse tamamen önlemek için açık ve anlaşılır kurallar belirlemeye çalışıyoruz. Yine de bir ihtilaf meydana geldiğinde, ihtilafın nerede çözülebileceğini ve hangi yasaların geçerli olduğunu önceden bilmek faydalı olacaktır.
Siz ve Meta, bu Koşullardan veya Meta Ürünlerine erişiminiz veya bu Ürünleri kullanımınızdan kaynaklanan ya da bunlarla ilişkili her türlü iddia, dava nedeni veya ihtilafın sadece Kaliforniya Kuzey Bölgesi'nden sorumlu ABD Bölge Mahkemesi veya San Mateo County'de bulunan bir eyalet mahkemesinde çözümleneceğini kabul edersiniz. Ayrıca, bu tür iddiaların mahkemeye taşınması için bu mahkemelerden birine ait kişisel yetki bölgesinin bağlayıcı olacağını ve yasa hükümlerindeki ihtilaflara bakılmaksızın hem bu Koşulların hem de diğer herhangi bir iddia, dava nedeni veya ihtilafın Kaliforniya Eyaleti yasalarına tabi olacağını kabul edersiniz. Yukarıdaki hükümler saklı kalmak kaydıyla, Meta'nın kendi takdirine bağlı olarak, size karşı oluşturduğumuz iddiaları, dava nedenlerini ve ihtilafları ikamet ettiğiniz ülkede bunlar üzerinde yargı yetkisine sahip yetkili bir mahkemeye taşıyabileceğini kabul edersiniz.


Diğer

Bu Koşullar (eski adıyla Hak ve Sorumluluklar Bildirimi), Ürünlerimizi kullanımınızla ilişkili olarak Meta Platforms, Inc. ile aranızdaki tüm sözleşmeyi teşkil etmektedir. Bu Koşullar, önceki tüm sözleşmelerin yerine geçer.
Sunduğumuz Ürünlerden bazıları ilave koşullara tabidir. Bu Ürünlerden herhangi birini kullanmanız halinde ilgili ilave koşullar size beyan edilir ve sizinle olan sözleşmemize dahil edilir. Örneğin reklam satın alma, ürün satma, uygulama geliştirme, işletmeniz için bir grup veya Sayfa yönetme, ölçüm hizmetlerimizi kullanma gibi ticari veya kurumsal amaçlarla Ürünlerimize erişim sağlar veya Ürünlerimizi kullanırsanız Ticari Koşullarımızı kabul etmeniz gerekir. Müzik barındıran içerikler yayınlar veya paylaşırsanız Müzik Kurallarımıza uymanız gerekir. İlave koşulların bu Koşullarla ihtilaflı olması halinde, ihtilaf bulunan noktalarda ilave koşullar geçerli olacaktır.
Bu Koşulların herhangi bir kısmının uygulanamaz olduğunun tespit edilmesi halinde uygulanamayan kısım, kısmı uygulanabilir hale getirmek için gereken asgari ölçüde değiştirilmiş sayılacak ve uygulanabilir hale getirilemezse bölünüp kalan kısmı yürürlükte kalmaya devam edecek ve geçerliliğini koruyacaktır. Bu Koşulların herhangi birinin uygulanamaması halinde, bu durum söz konusu koşuldan feragat olarak kabul edilmeyecektir. Bu Koşullar üzerinde yapılacak herhangi bir değişiklik ya da feragat, tarafımızca yazılı olarak yapılmalı ve imzalanmalıdır.
Bu Koşullar kapsamındaki haklarınızın veya yükümlülüklerinizin hiçbirini, onayımız olmaksızın başkasına devredemezsiniz.
Anıtlaştırılması halinde hesabınızı yönetecek bir kişi (hesap vârisi olarak anılacaktır) belirleyebilirsiniz. Bu özelliği ayarlarınızda etkinleştirdiğiniz takdirde; hesabınız anıtlaştırıldıktan sonra, hesabınızdaki sınırlı bilgilerin açıklanması sadece hesap vârisiniz tarafından ya da vefat ettiğinizde veya iş göremez duruma geldiğinizde içeriklerinizin o kişiye açıklanmasını istediğinizi açıkça beyan eden geçerli bir vasiyet veya benzer bir yasal belgede belirttiğiniz kişi tarafından talep edilebilir.
Bu Koşullar, herhangi bir üçüncü tarafın lehine hak sağlamayacaktır. Herhangi bir birleşme, devralma, varlık satışı ya da yasa veya diğer bir hükmün işletilmesi ile bağlantılı olarak, bu Koşullar kapsamındaki hak ve yükümlülüklerimizin tamamı, tarafımızca serbest bir şekilde devredilebilir.
Bazı durumlarda (örneğin, başka birisinin kullanıcı adınız üzerinde hak iddia etmesi ve kullanıcı adınızın gerçek hayatta kullandığınız isimle ilgisiz görünmesi halinde) hesabınızdaki kullanıcı adını değiştirmemiz gerekebilir.
Ürün ve hizmetlerimiz hakkında görüşleriniz ve diğer önerileriniz bizim için her zaman çok önemlidir. Görüşlerinizi ve diğer önerilerinizi herhangi bir kısıtlama olmaksızın veya size herhangi bir bedel ödemeksizin kullanabiliriz ve bu görüş ve önerileri gizli tutma yükümlülüğümüz bulunmamaktadır.
Size açık bir şekilde verilmemiş tüm haklar tarafımızca saklı tutulmaktadır.



5. Sizin için geçerli olabilecek diğer koşullar ve ilkeler
Topluluk Standartları: Bu kurallar kapsamında, hem Facebook'ta paylaştığınız içeriklere hem de Facebook ve diğer Meta Ürünlerindeki hareketlerinize ilişkin standartlarımız açıklanmaktadır.
Ticari Koşullar: Reklam yayınlama, Platformumuzda bir uygulama işletme, ölçüm hizmetlerimizi kullanma, bir işletme adına grup veya Sayfa yönetme, ürün veya hizmet satma gibi ticari veya kurumsal amaçlarla da Ürünlerimize erişim sağlar veya Ürünlerimizi kullanırsanız bu koşullar geçerli olacaktır.
Topluluk Ödeme Koşulları: Bu koşullar, Meta Ürünleri üzerinde veya aracılığıyla yapılacak ödemeler için geçerlidir.
Ticaret İlkeleri: Bu kurallar kapsamında; Facebook, Instagram ve WhatsApp'ta ürün veya hizmet sattığınızda geçerli olan ilkeler açıklanmaktadır.
Müzik Kuralları: Bu kurallar kapsamında, Meta Ürünlerinin herhangi birinde müzik barındıran bir içerik paylaştığınızda veya yayınladığınızda geçerli olan ilkeler açıklanmaktadır.
Reklam İlkeleri: Meta Ürünlerinde reklam veren ortaklarımız için geçerli olan bu ilkeler kapsamında, Meta Ürünlerinde reklam veren ortaklarımızın hangi tür reklam içerikleri yayınlayabileceği belirtilmektedir.
Self Servis Reklam Koşulları: Self servis reklam arayüzlerini kullanarak reklam veya başka bir ticari ya da sponsorlu aktivite veya içerik oluşturduğunuzda, gönderdiğinizde veya sunduğunuzda bu koşullar geçerli olacaktır.
Facebook Sayfalar, Gruplar ve Etkinlikler İlkesi: Bu kurallar bir Facebook Sayfası, grubu veya etkinliği oluşturmanız veya yönetmeniz ya da Facebook'u bir tanıtımı aktarmak veya yönetmek üzere kullanmanız durumunda geçerlidir.
Meta Platform İlkesi: Bu koşullar; başkalarının işlevsellik geliştirmesine, Meta Ürünlerinden veri almasına veya bize veri sağlamasına olanak tanıyan API, SDK, araç, eklenti, kod, teknoloji, içerik ve hizmet setinin kullanımı için geçerlidir.
Geliştirici Ödeme Koşulları: Bu koşullar, Facebook Ödemelerini kullanan uygulamaların geliştiricileri için geçerlidir.
Meta Marka Kaynakları: Bu kurallar kapsamında, Meta ticari markalarının, logolarının ve ekran görüntülerinin kullanımı için geçerli ilkeler açıklanmaktadır.
Tavsiye Kuralları: Facebook Tavsiye Kuralları ve Instagram Tavsiye Kuralları, içerikleri tavsiye etmeye ve etmemeye yönelik standartlarımızı genel hatlarıyla açıklamaktadır.
Live İlkeleri: Bu ilkeler, Facebook Live'da yayınlanan tüm içerikler için geçerlidir.

Son Düzenleme Tarihi: 26 Temmuz 2022
TürkçeKurdî (Kurmancî)العربيةEnglish (UK)ZazaDeutschРусскийFrançais (France)فارسیNederlandsEspañol
KaydolGiriş YapMessengerFacebook LiteWatchYerlerOyunlarMarketplaceMeta PayOculusPortalInstagramBulletinBağış KampanyalarıHizmetlerOy Kullanma Bilgi MerkeziGizlilik İlkesiGizlilik MerkeziGruplar
Gizlilik
 
 · Koşullar
 
 · Reklam
 
 · Ad Choices 
 
 · Çerezler
 
 · Diğer
 
 · Meta © 2023